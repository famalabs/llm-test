Clavulin 875 mg/125 mg compresse rivestite con film

Indicazioni
Perché si usa Clavulin? A cosa serve?
Clavulin è un antibiotico che funziona uccidendo i batteri che causano infezioni. Contiene due diversi medicinali chiamati amoxicillina e acido clavulanico. L'amoxicillina appartiene ad un gruppo di medicinali chiamati "penicilline" la cui attività può a volte essere bloccata (vengono resi inattivi). L'altro componente attivo (acido clavulanico) impedisce che questo avvenga.

Clavulin è utilizzato nei neonati e nei bambini per trattare le seguenti infezioni:

 infezioni dell'orecchio medio e dei seni nasali
 infezioni del tratto respiratorio
infezioni del tratto urinario
 infezioni della pelle e dei tessuti molli incluse infezioni dentali
infezioni delle ossa e delle articolazioni
Controindicazioni
Quando non dev'essere usato Clavulin
Non prenda Clavulin:

se è allergico ad amoxicillina, acido clavulanico o ad uno qualsiasi degli eccipienti di questo medicinale
 se ha avuto una reazione allergica (ipersensibilità) a qualsiasi altro antibiotico. Questo può includere una eruzione cutanea o un gonfiore del viso o del collo
se ha avuto problemi al fegato o ittero (colorazione gialla della pelle) quando ha preso un antibiotico.
Non prenda Clavulin se uno di questi casi la riguarda. Se ha dubbi, parli con il medico o il farmacista prima di far prendere Clavulin.

Precauzioni per l'uso
Cosa serve sapere prima di prendere Clavulin
Faccia particolare attenzione con Clavulin

Parli con il medico, il farmacista o l'infermiere prima di prendere questo medicinale se:

 ha la mononucleosi infettiva
 non urina in modo regolare.
Se lei non è sicuro che uno dei casi sopra descritti la riguardi, ne parli al medico o al farmacista prima di prendere Clavulin.

In alcuni casi, il medico può fare un'indagine per valutare il tipo di batterio che ha causato l'infezione.

Sulla base dei risultati, le può prescrivere un dosaggio diverso di Clavulin o un medicinale diverso.

Condizioni a cui lei deve prestare attenzione

Clavulin può portare al peggioramento di alcune condizioni esistenti, o causare effetti indesiderati gravi. Questi possono includere reazioni allergiche, convulsioni e infiammazioni dell'intestino. Lei deve prestare attenzione ad alcuni sintomi durante la somministrazione di Clavulin, al fine di ridurre qualsiasi rischio. Vedere "Condizioni a cui lei deve prestare attenzione"

Esami del sangue e delle urine

Se sta per effettuare gli esami del sangue (come per esempio controlli relativi ai globuli rossi o esami di funzionalità del fegato) o esami delle urine (per il glucosio), informi il medico o l'infermiere che sta prendendo Clavulin. Questo perché Clavulin può influenzare i risultati di questo tipo di esami.

Interazioni
Quali farmaci o alimenti possono modificare l'effetto di Clavulin
Informi il medico o il farmacista se sta prendendo, ha di recente preso o potrebbe prendere qualsiasi altro medicinale, compresi quelli acquistabili senza prescrizione medica e prodotti erboristici.

Se sta prendendo allopurinolo (usato per la gotta) con Clavulin, è molto probabile che suo figlio possa avere una reazione allergica della pelle.

Se sta prendendo probenecid (usato per la gotta), il medico può decidere di modificare la dose di Clavulin.

Se assieme a Clavulin sta assumendo medicinali (come il warfarin) che aiutano a impedire la formazione di coaguli nel sangue, allora può essere necessario effettuare esami del sangue aggiuntivi.

Clavulin può influenzare il meccanismo d'azione del metotrexato (un medicinale usato per il trattamento di tumori o di malattie reumatiche).

Clavulin può influenzare il funzionamento di Micofenolato mofetile (un farmaco usato per prevenire il rigetto degli organi trapiantati).

Avvertenze
È importante sapere che:
Gravidanza, allattamento e fertilità

Se è in gravidanza o sta allattando al seno, o se sospetta una gravidanza o sta pianificando di avere un bambino informi il medico o il farmacista, chieda consiglio al medico o al farmacista prima di far prendere qualsiasi medicinale.

Guida di veicoli e utilizzo di macchinari

Clavulin può causare effetti indesiderati e i sintomi possono causare l'impossibilità di guidare. Non guidare o usare macchinari fino a quando vi sentirete bene

Dosi e modo d'uso
Come usare Clavulin: Posologia
Prenda sempre Clavulin seguendo esattamente le istruzioni del medico. Se ha dubbi consulti il medico o il farmacista.

Adulti e bambini di peso pari o superiore a 40 kg

 Dose usuale - 1 compressa due volte al giorno
Dose più alta - 1 compressa tre volte al giorno
Bambini di peso inferiore a 40 kg

I bambini di 6 anni di età o meno dovrebbero preferibilmente essere trattati con Clavulin sospensione orale o bustine.

Chieda al medico o farmacista per avere un consiglio sulla somministrazione di Clavulin compresse a bambini di peso inferiore a 40 kg. Le compresse non sono adatte per bambini di peso inferiore a 25 kg.

Pazienti con problemi ai reni e al fegato

 Se lei ha problemi ai reni, la dose potrebbe essere diminuita. Il medico potrebbe scegliere un dosaggio diverso o un diverso medicinale.
Se lei ha problemi al fegato, potrebbero essere richiesti esami del sangue più frequenti per controllare come funziona il suo fegato.
Come prendere Clavulin

 Ingoi la compressa intera con un bicchiere d'acqua all'inizio di un pasto o subito prima. Le compresse possono essere suddivise lungo la linea di frattura per rendere più facile l'assunzione. Entrambi i pezzi della compressa vanno assunti contemporaneamente.
Distanzi le dosi in modo regolare durante il giorno, almeno a distanza di 4 ore. Non prenda 2 dosi in 1 ora.
Non prenda Clavulin per più di 2 settimane. Se lei continua a non stare bene deve tornare dal medico.
Sovradosaggio
Cosa fare se avete preso una dose eccessiva di Clavulin
Se prende più Clavulin di quanto deve

Se prende troppo Clavulin, i segni possono includere alterazioni dello stomaco (nausea, vomito o diarrea) o convulsioni. Ne parli al medico non appena possibile. Porti la confezione del medicinale o il flacone per mostrarlo al medico.

Se dimentica di prendere Clavulin

Se dimentica di prendere una dose, la prenda non appena lo ricorda. Non deve prendere la dose successiva troppo presto, ma deve aspettare circa 4 ore prima di prendere la dose successiva.

Se interrompe il trattamento con Clavulin

Continui a prendere Clavulin fino a che il trattamento non sia finito, anche se si sente meglio. Lei ha bisogno di ogni dose per aiutarla a combattere l'infezione. Se alcuni batteri sopravvivono, possono causare il ritorno dell'infezione.

Se ha qualsiasi dubbio sull'uso di questo medicinale , si rivolga al medico o al farmacista o all'infermiere

Effetti indesiderati
Quali sono gli effetti collaterali di Clavulin
Come tutti i medicinali, questo medicinale può causare effetti indesiderati, sebbene non tutte le persone li manifestino.

Condizioni a cui lei deve prestare attenzione

Reazioni allergiche:

eruzioni cutanee
 infiammazione dei vasi sanguigni (vasculiti) che possono essere visibili come macchie rosse o violacee sulla pelle, ma che possono interessare altre parti del corpo
febbre, dolore alle articolazioni, gonfiore delle ghiandole del collo, delle ascelle o dell'inguine
 gonfiore, a volte del viso o della bocca (angioedema), che causa difficoltà nel respirare
 collasso.
Contatti immediatamente il medico se lei presenta uno di questi sintomi. Smetta di prendere Clavulin.

Infiammazione intestinale

Infiammazione intestinale, che causa diarrea acquosa generalmente con sangue e muco, dolore di stomaco e/o febbre.

Se lei presenta questi sintomi, contatti il prima possibile il medico per un consiglio.

Effetti indesiderati molto comuni

Possono interessare più di 1 su 10 persone

diarrea (negli adulti).
Effetti indesiderati comuni

Possono interessare fino a 1 su 10 persone

mughetto (candida - un'infezione da funghi della vagina, bocca o pieghe della pelle)
nausea, specialmente quando si assumono alte dosi → se ne soffre, prenda Clavulin prima del cibo
 vomito
diarrea (nei bambini).
Effetti indesiderati non comuni

Possono interessare fino a 1 su 100 persone

 eruzioni cutanee, prurito
eruzione cutanea in rilievo, con prurito (orticaria)
cattiva digestione
capogiri
mal di testa.
Effetti indesiderati non comuni possono essere visibili dagli esami del sangue:

 aumento di alcune proteine (enzimi) prodotte dal fegato.
Effetti indesiderati rari

Possono interessare fino a 1 su 1000 persone

 eruzioni cutanee, che possono presentarsi come vescicole e sembrare piccoli bersagli (macchia scura centrale circondata da un'area più pallida, con un anello scuro intorno al bordo - eritema multiforme)
se lei nota uno di questi sintomi contatti il medico urgentemente

Effetti indesiderati rari possono essere visibili dagli esami del sangue:

 basso numero delle cellule coinvolte nella coagulazione del sangue
 basso numero di globuli bianchi.
Altri effetti indesiderati
Altri effetti indesiderati si presentano in un numero molto limitato di persone, ma la loro esatta frequenza non è nota.

Reazioni allergiche (vedere sopra)
 Infiammazione intestinale (vedere sopra)
 Infiammazione della membrana protettiva che circonda il cervello (meningite asettica)
Gravi reazioni della pelle: una diffusa eruzione cutanea con vescicole e distacco della pelle, particolarmente intorno a bocca, naso, occhi e genitali (sindrome di Stevens-Johnson), e una forma più grave, che causa un esteso distacco della pelle (più del 30% della superficie del corpo - necrolisi epidermica tossica) ; diffusa eruzione cutanea rossa con piccole vescicole contenenti pus (dermatite bollosa esfoliativa) ; una eruzione cutanea, rossa, con croste e rigonfiamenti sotto la pelle e vescicole (esantema pustoloso).
Se lei presenta uno di questi sintomi contatti il medico immediatamente.

infiammazione del fegato (epatite)
 ittero, causato dall'aumento nel sangue di bilirubina (una sostanza prodotta nel fegato) che può far apparire di colore giallo la pelle e il bianco degli occhi
infiammazione dei tubuli dei reni
 il sangue impiega più tempo a coagulare
iperattività
convulsioni (nelle persone che assumono alte dosi di Clavulin o che hanno problemi ai reni)
 lingua nera che appare coperta di peli
macchie sui denti (nei bambini), generalmente rimosse dallo spazzolamento.
Effetti indesiderati che possono essere visibili dagli esami del sangue o delle urine:

grave riduzione del numero dei globuli bianchi
 basso numero di globuli rossi (anemia emolitica)
cristalli nelle urine.
Segnalazione degli effetti indesiderati
Se manifesta un qualsiasi effetto indesiderato, compresi quelli non elencati in questo foglio, si rivolga al medico o al farmacista. Lei può inoltre segnalare gli effetti indesiderati direttamente tramite il sito web dell'Agenzia Italiana del Farmaco: https://www.aifa.gov.it/content/segnalazioni-reazioni-avverse. Segnalando gli effetti indesiderati lei può contribuire a fornire maggiori informazioni sulla sicurezza di questo medicinale.

Scadenza e conservazione
Tenere fuori dalla vista e dalla portata dei bambini.

Non usi Clavulin dopo la data di scadenza riportata sulla confezione.

La data di scadenza si riferisce all'ultimo giorno del mese.

Le compresse conservate in bustina con essiccante devono essere usate entro 30 giorni dall'apertura.

Conservare nel contenitore originale per proteggere dall'umidità

Non utilizzare le compresse se scheggiate o danneggiate.

I medicinali non devono essere gettati nell'acqua di scarico e nei rifiuti domestici. Chieda al farmacista come eliminare i medicinali che non usa più. Questo aiuterà a proteggere l'ambiente.

ALTRE INFORMAZIONI
Cosa contiene

Clavulin 875/125 mg compresse rivestite con film

I principi attivi sono amoxicillina e acido clavulanico.

Ogni compressa contiene:

amoxicillina triidrato corrispondente a 875 mg di amoxicillina e potassio clavulanato corrispondente a 125 mg di acido clavulanico.

Gli eccipienti sono:

Nucleo della compressa - magnesio stearato, carbossimetilamido sodico A, silice colloidale anidra, cellulosa microcristallina.

Rivestimento della compressa - titanio diossido (E171), ipromellosa, macrogol (4000, 6000) e olio di silicone (dimeticone).

Descrizione dell'aspetto di Clavulin e contenuto della confezione

CLAVULIN 875 mg/125 mg - compresse rivestite con film - sono di colore da bianco a biancastro, a forma di capsula con impresso AC su entrambi i lati e con una linea di frattura su un lato.

le compresse sono confezionate in blister, contenute in un astuccio di cartone.
Ogni confezione contiene 12 compresse.

È possibile che non tutte le confezioni siano commercializzate.

Igiene comportamentale
Gli antibiotici sono usati per il trattamento delle infezioni batteriche. Non sono efficaci per le infezioni virali. Alcune volte un'infezione causata da batteri non risponde alla terapia di un antibiotico.

La ragione più comune per cui questo accade è che i batteri che causano l'infezione sono resistenti all'antibiotico che viene utilizzato. Questo significa che i batteri sopravvivono e si moltiplicano nonostante l'antibiotico. I batteri diventano resistenti agli antibiotici per diverse ragioni. Usando gli antibiotici in maniera appropriata si può ridurre l'insorgenza di resistenza ai batteri.

Quando il medico le prescrive una terapia antibiotica, questa è indicata solo per la malattia che ha in corso. Presti attenzione ai seguenti consigli, al fine di evitare l'emergenza della resistenza batterica che causa il blocco dell'attività antibiotica.

È molto importante che lei prenda l'antibiotico alla giusta dose, nei momenti stabiliti e per il giusto numero di giorni. Legga le istruzioni del foglio illustrativo e se qualcosa non le è chiaro, chieda spiegazioni al medico o farmacista.
Non prenda antibiotici se non sono stati prescritti espressamente per lei e li usi solo per l'infezione per la quale sono stati prescritti.
Non usi gli antibiotici che sono stati prescritti ad altre persone anche se ha un'infezione simile alla loro.
Non dia ad altri gli antibiotici che sono stati espressamente prescritti per lei.
Se alla fine della cura le avanza dell'antibiotico, lo riporti al farmacista in modo che venga smaltito in maniera appropriata.
Fonte Foglietto Illustrativo: AIFA (Agenzia Italiana del Farmaco). Contenuto pubblicato a Gennaio 2016. Le informazioni presenti possono non risultare essere aggiornate.
Per avere accesso alla versione più aggiornata, si consiglia l'accesso al sito web dell'AIFA (Agenzia Italiana del Farmaco). Disclaimer e informazioni utili.