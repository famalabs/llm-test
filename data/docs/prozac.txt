Prozac 20 mg compresse dispersibili

Indicazioni
Perché si usa Prozac? A cosa serve?
Prozac contiene fluoxetina che appartiene ad un gruppo di medicinali chiamato antidepressivi inibitori selettivi della ricaptazione della serotonina (SSRI). Questo medicinale è utilizzato per trattare le seguenti condizioni:

Adulti:
Episodi di depressione maggiore
Disturbo ossessivo compulsivo
Bulimia nervosa: Prozac è usato insieme alla psicoterapia per la riduzione delle abbuffate e delle condotte di eliminazione.
Bambini e adolescenti di 8 anni di età ed oltre:
Disturbo depressivo maggiore di grado da moderato a grave, se la depressione non risponde alla psicoterapia dopo 4-6 sedute. Prozac deve essere proposto ad un bambino o ad una persona giovane con disturbo depressivo maggiore da moderato a grave solo in associazione con la psicoterapia.
Controindicazioni
Quando non dev'essere usato Prozac
Non prenda Prozac se:

É allergico (ipersensibile) alla fluoxetina o ad uno qualsiasi degli eccipienti di Prozac (vedere paragrafo 6). Se presenta una eruzione cutanea od altre reazioni allergiche (come prurito, gonfiore alle labbra o al viso e respiro affannoso), interrompa subito l'assunzione delle compresse e contatti immediatamente il medico.
Sta assumendo altri medicinali noti come inibitori non selettivi della monoamino ossidasi o inibitori reversibili della monoamino ossidasi di tipo A (IMAO), poichè possono verificarsi reazioni gravi o anche letali. Esempi di tali IMAO comprendono medicinali usati per il trattamento della depressione come nialamide, iproniazide, moclobemide, fenelzina, tranilcipromina, isocarbossazide, toloxatone e anche linezolid (un antibiotico) e metiltioninio cloruro chiamato anche blu di metilene (indicato per il trattamento sintomatico acuto della metaemoglobinemia indotta da farmaci o agenti chimici, per il trattamento locale di infezioni della cute, quali ad esempio psoriasi a placche, acne volgare ed herpes labiale e come diagnostico per la funzionalità renale per il calcolo della velocità di filtrazione glomerulare)
Il trattamento con Prozac deve essere iniziato almeno 2 settimane dopo l'interruzione del trattamento con un IMAO irreversibile (come ad esempio tranilcipromina).

Tuttavia, il trattamento con Prozac può essere iniziato il giorno seguente l'interruzione del trattamento con alcuni IMAO reversibili [come ad esempio moclobemide, linezolid, metiltioninio cloruro (blu di metilene)].

Non prenda alcun IMAO per almeno 5 settimane dopo che ha cessato di prendere Prozac. Se Prozac le è stato prescritto per un lungo periodo di tempo e/o ad alte dosi, è necessario che il medico tenga presente un intervallo di tempo più lungo.

Faccia particolare attenzione con Prozac Informi il medico se qualcuna delle seguenti situazioni la riguarda:

epilessia o crisi convulsive. Se ha una crisi convulsiva (convulsioni) o va incontro ad un aumento nella frequenza delle convulsioni, contatti immediatamente il medico; può essere necessario interrompere l'assunzione di Prozac;
se ha o ha avuto in passato episodi di mania; se ha un episodio di mania, contatti immediatamente il medico perché può essere necessario interrompere l'assunzione di Prozac;
diabete (il medico può avere bisogno di aggiustarle il dosaggio di insulina o di un altro trattamento antidiabetico);
problemi al fegato (il medico può aver bisogno di aggiustarle il dosaggio);
problemi al cuore;
bassa frequenza cardiaca a riposo e/o se lei è consapevole che può avere una carenza di sali come conseguenza di una diarrea grave e prolungata e di vomito (sensazione di malessere) o a seguito dell'impiego di diuretici (compresse per urinare);
glaucoma (aumentata pressione all'interno dell'occhio);
trattamento in atto con diuretici (compresse per urinare), specialmente se lei è anziano;
trattamento con ECT (terapia elettroconvulsiva);
storia di alterazioni del sanguinamento o comparsa di lividi o di un insolito sanguinamento;
trattamento in atto con medicinali che migliorano la fluidità del sangue (vedere 'Assunzione con altri medicinali');
trattamento in atto con tamoxifene (usato per trattare il cancro della mammella) (vedere 'Assunzione con altri medicinali');
 inizia a sentirsi irrequieto e non riesce a stare seduto o a stare fermo (acatisia). Aumentare la dose di Prozac può peggiorare la situazione;
comparsa di febbre, rigidità muscolare o tremore, modificazioni dello stato mentale come stato confusionale, irritabilità ed agitazione estrema; lei può essere interessato dalla cosiddetta "sindrome serotoninergica" o "sindrome maligna da neurolettici". Sebbene questa sindrome si manifesti raramente essa può dare luogo a condizioni potenzialmente pericolose per la vita del paziente; contatti immediatamente il medico, poiché può essere necessario interrompere l'assunzione di Prozac.
Pensieri di suicidio e peggioramento della depressione e del disturbo d'ansia.
Se è depresso e/o presenta stati d'ansia qualche volta può avere pensieri di farsi del male o di uccidersi. Questi pensieri possono risultare aumentati quando per la prima volta comincia il trattamento con antidepressivi, poichè questi medicinali richiedono un periodo di tempo per essere efficaci, solitamente circa 2 settimane ma qualche volta anche tempi più lunghi.

Può essere più probabile avere questi pensieri:

Se ha avuto in passato pensieri di uccidersi o di farsi del male.
Se è un giovane adulto. Dati da studi clinici hanno mostrato un aumentato rischio di comportamento suicidario negli adulti di età inferiore ai 25 anni con disturbi psichiatrici che sono stati trattati con un antidepressivo.
Se in qualsiasi momento ha pensieri di farsi del male o di uccidersi, contatti il medico o si rechi immediatamente in ospedale. Può trovare utile raccontare a un parente o ad un amico intimo che è depresso o ha un disturbo d'ansia, e chiedere loro di leggere questo foglio. Può chiedere loro di dirle se essi ritengono che la sua depressione o ansia stiano peggiorando, o se sono preoccupati per variazioni del suo comportamento.

Impiego nei bambini e negli adolescenti di età compresa tra gli 8 e i 18 anni
Quando assumono questo tipo di medicinali, i pazienti al di sotto dei 18 anni presentano un aumentato rischio di effetti indesiderati come il tentativo di suicidio, pensieri suicidari ed atteggiamento ostile (soprattutto comportamento aggressivo, oppositivo e ira). Prozac deve essere utilizzato nei bambini e negli adolescenti di età compresa tra gli 8 e i 18 anni solo per il trattamento degli episodi di depressione maggiore di grado da moderato a grave (in associazione con la psicoterapia) e non deve essere usato per trattare altre situazioni. Inoltre, in questo gruppo di età sono disponibili solo informazioni limitate per quanto concerne la sicurezza nel lungo termine di Prozac sulla crescita, sulla pubertà, sullo sviluppo mentale, emotivo e comportamentale. Nonostante questo, e nei pazienti al di sotto dei 18 anni, il medico può prescrivere Prozac per il trattamento degli episodi di depressione maggiore di grado da moderato a grave in associazione con la psicoterapia, se ritiene che questa sia per loro la soluzione migliore. Se il medico ha prescritto Prozac a un paziente al di sotto dei 18 anni e lei desidera chiarimenti, torni dal medico. Lei deve informare il medico se uno qualsiasi dei sintomi sopra riportati compare o peggiora durante l'assunzione di Prozac da parte di pazienti al di sotto dei 18 anni. Prozac non deve essere usato nel trattamento di bambini di età al di sotto degli 8 anni.

Precauzioni per l'uso
Cosa serve sapere prima di prendere Prozac
Gravidanza
Informi il medico non appena possibile se è o potrebbe essere in gravidanza, o se sta pianificando una gravidanza. In neonati le cui madri hanno assunto fluoxetina durante i primi mesi di gravidanza, ci sono stati alcuni studi che suggeriscono un aumentato rischio di difetti congeniti che interessano il cuore. Nella popolazione generale, circa 1 neonato su 100 è nato con un difetto cardiaco. Questo dato è aumentato fino a circa 2 neonati su 100 nelle madri che hanno assunto fluoxetina. Insieme al suo medico, lei può decidere di interrompere gradualmente l'assunzione di Prozac durante il periodo della gravidanza. Comunque, a seconda delle circostanze, il medico può suggerire che sia meglio per lei continuare ad assumere Prozac. Quando assunti in gravidanza, specialmente negli ultimi 3 mesi di gravidanza, medicinali come il Prozac possono aumentare il rischio di comparsa di una grave condizione nei neonati, chiamata ipertensione polmonare persistente del neonato (PPHN), che comporta che il neonato presenti un respiro accelerato ed un colorito bluastro. Questi sintomi generalmente si manifestano durante le prime 24 ore successive alla nascita. Se questo accade al neonato, contatti immediatamente l'ostetrica e/o il medico. Si raccomanda cautela quando viene assunto in gravidanza, soprattutto durante il periodo terminale della gravidanza o appena prima del parto poichè nei neonati sono stati riportati i seguenti effetti: irritabilità, tremore, debolezza muscolare, pianto persistente, difficoltà a succhiare o a dormire.

Allattamento al seno
Fluoxetina viene eliminata nel latte materno e può causare nei neonati effetti indesiderati. L'allattamento al seno deve essere effettuato solo se chiaramente necessario. Se l'allattamento al seno viene continuato, il medico può prescriverle una dose più bassa di fluoxetina.

Fertilità
Fluoxetina, in studi su animali, ha dimostrato di ridurre la qualità dello sperma. In teoria, ciò potrebbe influenzare la fertilità, ma l'impatto sulla fertilità umana non è stato ancora osservato.

Guida di veicoli e utilizzo di macchinari
Prozac può alterare le capacità di giudizio o di coordinazione. Non guidi o non usi strumenti o macchinari senza il consenso del medico o del farmacista.

Informazioni importanti su alcuni eccipienti di Prozac
Prozac contiene sorbitolo. Se le è stato detto dal medico che ha un'intolleranza ad alcuni zuccheri, lo contatti prima di prendere questo medicinale.

Interazioni
Quali farmaci o alimenti possono modificare l'effetto di Prozac
Assunzione con altri medicinali
Informi il medico o il farmacista se sta assumendo o ha recentemente assunto qualsiasi altro medicinale (fino a 5 settimane prima), compresi quelli senza prescrizione medica. Prozac può influenzare il meccanismo di azione di altri medicinali (interazione), soprattutto dei seguenti:

alcuni inibitori della monoamino ossidasi (IMAO), qualcuno usato per il trattamento della depressione). Gli IMAO non selettivi e gli IMAO di Tipo A non devono essere usati con Prozac poichè possono verificarsi reazioni gravi o anche letali (sindrome serotoninergica) (vedere paragrafo "Non prenda Prozac"). Il trattamento con Prozac deve essere iniziato rigorosamente almeno 2 settimane dopo la sospensione di un IMAO irreversibile (come ad esempio tranilcipromina). Tuttavia, il trattamento con fluoxetina può essere iniziato il giorno successivo dopo la sospensione di alcuni IMAO reversibili [come ad esempio moclobemide, linezolid, metiltioninio cloruro (blu di metilene)].Alcuni IMAO di Tipo B (selegilina) possono essere usati con Prozac purché il medico la mantenga sotto stretto controllo.
litio, triptofano; quando questi medicinali vengono assunti con Prozac c'è un aumentato rischio di comparsa di sindrome serotoninergica. Il medico effettuerà controlli con maggior frequenza.
fenitoina (per l'epilessia); poiché Prozac può influenzare i livelli nel sangue di questo medicinale, quando viene dato con Prozac il medico può aver bisogno di somministrare fenitoina con maggiore attenzione ed effettuare dei controlli.
tramadolo (un antidolorifico) o i triptani (per l'emicrania); c'è un aumentato rischio di ipertensione (aumento della pressione del sangue).
medicinali che possono alterare il ritmo cardiaco, ad es. antiaritmici di classe IA e III, antipsicotici (ad es. derivati fenotiazinici, pimozide, aloperidolo), antidepressivi triciclici, alcuni agenti antibatterici (ad es. sparfloxacina, moxifloxacina, eritromicina IV, pentamidina), trattamento contro la malaria e in particolare alofantrina, alcuni antistaminici (astemizolo, mizolastina).
flecainide o encainide (per i disturbi di cuore), carbamazepina (per l'epilessia), antidepressivi triciclici (per esempio imipramina, desipramina ed amitriptilina); poiché Prozac può in qualche modo modificare i livelli nel sangue di questi medicinali, il medico può aver bisogno di abbassare il loro dosaggio quando sono somministrati con Prozac.
tamoxifene (usato per trattare il cancro della mammella), poiché Prozac può modificare i livelli di questo medicinale nel sangue ed una diminuzione dell'effetto del tamoxifene non può essere esclusa, il medico può avere bisogno di prendere in considerazione altri trattamenti antidepressivi.
warfarin, FANS (farmaci antinfiammatori non steroidei) o altri medicinali che possono migliorare la fluidità del sangue (inclusa clozapina, usata per la cura di alcuni disturbi mentali, e aspirina); Prozac può modificare l'effetto di questi medicinali sul sangue. Se il trattamento con Prozac viene iniziato o interrotto mentre sta assumendo warfarin, il medico avrà bisogno di effettuare alcuni controlli.
non deve iniziare ad assumere il preparato a base di erbe contenente Erba di S. Giovanni (Hypericum perforatum) mentre è in trattamento con Prozac perché questo può portare ad un aumento degli effetti indesiderati. Se sta già assumendo Erba di S. Giovanni quando inizia a prendere Prozac, interrompa l'assunzione dell'Erba di S. Giovanni e lo riferisca al medico nel corso della prima visita successiva.
Assunzione di Prozac con cibi e bevande
Può assumere Prozac indipendentemente dai pasti, come preferisce.
Deve evitare di bere alcool mentre sta assumendo questo medicinale.
Gravidanza, allattamento e fertilità.
Chieda consiglio al medico o al farmacista prima di prendere qualsiasi medicinale

Dose, modo e tempo di somministrazione
Come usare Prozac: Posologia
Prenda sempre Prozac seguendo esattamente le istruzioni del medico. Se ha dubbi consulti il medico o il farmacista. Le istruzioni sono riportate anche sull'etichetta della confezione. Non prenda più compresse di quelle che il medico le ha prescritto.

Deglutisca le compresse intere aiutandosi con un sorso d'acqua, oppure disciolte in mezzo bicchiere d'acqua da inghiottire subito ed in maniera completa. Non mastichi le compresse.

Adulti:
La dose abituale è:

Depressione: La dose raccomandata è 1 compressa (20 mg) al giorno. Se necessario il medico rivedrà e aggiusterà il dosaggio entro 3-4 settimane dall'inizio del trattamento. Se richiesto, il dosaggio può essere gradualmente aumentato fino ad un massimo di 3 compresse (60 mg) al giorno. La dose deve essere aumentata con cautela per essere sicuri che riceva la più bassa dose efficace. È possibile che all'inizio del trattamento con il medicinale per la depressione non avverta un immediato miglioramento. Ciò è normale in quanto un miglioramento dei sintomi della depressione può manifestarsi solo dopo le prime settimane di terapia. I pazienti affetti da depressione devono essere trattati per un periodo di almeno 6 mesi.
 Bulimia nervosa: La dose raccomandata è 3 compresse (60 mg) al giorno.
Disturbo ossessivo compulsivo: La dose raccomandata è 1 compressa (20 mg) al giorno. Se necessario il medico rivedrà e aggiusterà il dosaggio dopo 2 settimane di terapia. Se richiesto, il dosaggio può essere gradualmente aumentato fino ad un massimo di 3 compresse (60 mg) al giorno. Se non si notano miglioramenti entro le prime 10 settimane, il medico rivaluterà il trattamento.
Bambini e adolescenti di età compresa tra gli 8 e i 18 anni affetti da depressione:
Il trattamento deve essere iniziato e supervisionato da uno specialista. La dose iniziale è 10 mg al giorno (somministrati come 2,5 ml di Prozac soluzione orale). Dopo 1-2 settimane, il medico può aumentare la dose a 20 mg al giorno. La dose deve essere aumentata con cautela per essere sicuri che riceva la più bassa dose efficace. I bambini con basso peso corporeo possono aver bisogno di dosi più basse. Se si verifica una soddisfacente risposta al trattamento, il medico rivaluterà la necessità di continuare il trattamento oltre i 6 mesi. Se non vi è stato un miglioramento entro le prime 9 settimane, il medico dovrà riconsiderare il trattamento.

Anziani:
Il medico porrà più cautela nell'aumentare la dose e il dosaggio giornaliero non deve generalmente superare le 2 compresse (40 mg). La dose massima è 3 compresse (60 mg) al giorno.

Compromissione epatica:
Se ha un disturbo al fegato o sta prendendo un altro medicinale che potrebbe interferire con Prozac, il medico può decidere di prescriverle una dose più bassa oppure fornirle indicazioni per assumere Prozac a giorni alterni.

Sovradosaggio
Cosa fare se avete preso una dose eccessiva di Prozac
Se prende troppe compresse, si rechi al Pronto Soccorso dell'ospedale più vicino o avverta subito il medico.
Se le è possibile, porti con sé la confezione di Prozac.
I sintomi da sovradosaggio includono: nausea, vomito, convulsioni, disturbi cardiaci (come un'irregolarità del battito cardiaco e l'arresto cardiaco), disturbi respiratori e alterazioni dello stato mentale variabili dall'agitazione al coma.

Se dimentica di prendere Prozac
Se dimentica di prendere una dose, non si preoccupi. Prenda la dose successiva alla solita ora del giorno seguente. Non prenda una dose doppia per compensare la dimenticanza della dose.
Prendere il medicinale ogni giorno allo stessa ora può aiutarla a ricordare di prenderlo con regolarità.
Se interrompe il trattamento con Prozac
Non smetta di prendere Prozac senza prima averlo chiesto al medico, anche quando inizia a sentirsi meglio. É importante che prenda il medicinale con continuità.
Si assicuri di non rimanere senza le compresse.
Quando smette di prendere Prozac potrà notare i seguenti effetti (effetti da sospensione): capogiro; formicolio come senzazioni di punture da spilli ed aghi; disturbi del sonno (sogni realistici, incubi, incapacità ad addormentarsi); sensazione di irrequietezza o agitazione; insolita stanchezza o debolezza; sensazione di ansia; nausea/vomito; tremore; mal di testa. La maggior parte delle persone riferisce che qualunque sintomo si manifesti al momento di interrompere la terapia con Prozac risulta essere di lieve entità e scompare entro poche settimane. Se dovesse osservare la comparsa di sintomi al momento di interrompere il trattamento, contatti il medico. Quando smette di prendere Prozac, il medico l'aiuterà a ridurre la dose gradatamente nell'arco di una o due settimane - ciò dovrebbe aiutare a ridurre la possibilità di comparsa di effetti da sospensione. Se ha qualsiasi dubbio sull'uso di Prozac, si rivolga al medico o al farmacista.

Effetti indesiderati
Quali sono gli effetti collaterali di Prozac
Come tutti i medicinali, Prozac può causare effetti indesiderati sebbene non tutte le persone li manifestino.

Se in qualsiasi momento ha pensieri di farsi del male o di uccidersi, contatti il medico o si rechi immediatamente in ospedale (vedere paragrafo 2).
Se si verifica un'eruzione cutanea o una reazione allergica come prurito, gonfiore delle labbra o della lingua, difficoltà a respirare, affanno, smetta subito di prendere le compresse e informi immediatamente il medico.
Se avverte una sensazione di irrequietezza e non riesce a stare seduto o a stare fermo, potrebbe avere un disturbo chiamato acatisia; un aumento della dose di Prozac potrebbe farla sentire peggio. Se avverte queste sensazioni, contatti il medico.
 Riferisca immediatamente al medico se la cute inizia ad arrossarsi o se sviluppa una diversa reazione cutanea o se la cute comincia a coprirsi di vesciche od a spellarsi. Questa evenienza è molto rara.
Alcuni pazienti hanno presentato:

un insieme di sintomi (conosciuti come "sindrome serotoninergica") di cui fanno parte febbre inspiegabile con respiro e frequenza cardiaca accelerati, sudorazione, rigidità o tremori muscolari, stato confusionale, agitazione estrema o sonnolenza (solo raramente);
sensazione di debolezza, di assopimento o di stato confusionale soprattutto nelle persone anziane e nelle persone (anziane) che stanno assumendo diuretici (compresse per urinare);
erezione prolungata e dolorosa;
irritabilità ed agitazione estrema;
disturbi cardiaci, come una frequenza cardiaca accelerata o irregolare, svenimento, collasso o giramento di testa stando in piedi che possono indicare un funzionamento anormale della frequenza cardiaca.
Se presenta uno qualsiasi degli effetti indesiderati sopra riportati, informi immediatamente il medico.

Nei pazienti che prendono Prozac sono stati riportati anche i seguenti effetti indesiderati:

Molto comuni (che possono verificarsi in più di 1 paziente su 10)
insonnia
mal di testa
diarrea, sensazione di disgusto (nausea)
affaticamento
Comuni (che possono verificarsi da 1 a 10 pazienti su 100)
mancanza di appetito, perdita di peso
nervosismo, ansia
irrequietezza, scarsa concentrazione
sentirsi teso
ridotto desiderio sessuale e problemi sessuali (inclusa la difficoltà a mantenere un'erezione per l'attività sessuale)
problemi di sonno, sogni insoliti, stanchezza o sonnolenza
 capogiro
alterazione del gusto
movimenti incontrollati
visione offuscata
sensazione di battito cardiaco veloce ed irregolare
rossore
sbadiglio
indigestione, vomito
bocca secca
eruzione cutanea, orticaria, prurito
eccessiva sudorazione
dolore a livello articolare
 eliminazione delle urine con maggiore frequenza
sanguinamento vaginale inspiegabile
sensazione di non riuscire a stare in piedi o brividi
Non comuni (che possono verificarsi da 1 a 10 pazienti su 1.000)
sensazione di distacco da sè stessi
strani pensieri
umore eccessivamente elevato
problemi di orgasmo
digrignamento dei denti
contrazione muscolare, movimenti involontari o problemi con l'equilibrio o la coordinazione
pupille allargate (dilatate)
bassa pressione del sangue
 respiro affannoso
difficoltà ad inghiottire
perdita dei capelli
aumentata tendenza a sviluppare lividi
sudorazione fredda
difficoltà nella emissione delle urine
sensazione di caldo o freddo
Rari (che possono verificarsi da 1 a 10 pazienti su 10.000)
ridotti livelli di sodio nel sangue
comportamento incontrollato non abituale
 allucinazioni
agitazione
attacchi di panico
crisi convulsive
vasculite (infiammazione di un vaso sanguigno)
rapido rigonfiamento dei tessuti attorno al collo, al viso, alla bocca e/o alla gola
dolore a livello del tubo che consente il passaggio di cibo ed acqua allo stomaco
sensibilità alla luce del sole
secrezione di latte dal seno
Altro (la frequenza non può essere definita sulla base dei dati disponibili)
pensieri di suicidio o di farsi del male
riduzione della memoria
 problemi a livello polmonare
epatite, alterazione delle prove di funzionalità epatica
dolore muscolare
problemi nell'urinare
stato confusionale
balbuzie
sanguinamenti dal naso
ronzio nelle orecchie
comparsa di lividi o sanguinamento inspiegabili
Fratture ossee - nei pazienti che assumono questo tipo di medicinali è stato osservato un aumentato rischio di fratture ossee. Se presenta uno qualsiasi dei sintomi tra quelli elencati e questi le causano fastidio, o durano per un certo periodo di tempo, lo riferisca al medico o al farmacista. É probabile che la maggior parte di questi effetti indesiderati sparisca continuando il trattamento.

Bambini e adolescenti (8-18 anni)
In aggiunta ai possibili effetti indesiderati sopra elencati, Prozac può rallentare la crescita e forse ritardare la maturazione sessuale. Nei bambini sono stati riportati comunemente anche i sanguinamenti dal naso. ?Molto rari (che possono verificarsi in meno di 1 paziente su 10.000) ?diminuzione delle piastrine nel sangue, che aumenta il rischio di sanguinamento o di lividi

Se uno qualsiasi degli effetti indesiderati peggiora, o se nota la comparsa di un qualsiasi effetto indesiderato non elencato in questo foglio illustrativo, informi il medico o il farmacista.

Scadenza e conservazione
Tenere Prozac fuori dalla portata e dalla vista dei bambini.

Non usi Prozac dopo la data di scadenza (Scad.) che è riportata sull'etichetta della confezione. La data di scadenza si riferisce all'ultimo giorno del mese.

Non conservare le compresse a temperatura superiore ai 30°C.

Per qualsiasi altra domanda si rivolga al medico o al farmacista.

I medicinali non devono essere gettati nell'acqua di scarico e nei rifiuti domestici. Chieda al farmacista come eliminare i medicinali che non utilizza più. Questo aiuterà a proteggere l'ambiente.

Altre informazioni
Cosa contiene Prozac compresse dispersibili
Il principio attivo è la fluoxetina cloridrato. Ogni compressa contiene fluoxetina cloridrato equivalente a 20 milligrammi (mg) di fluoxetina.

Gli eccipienti sono: cellulosa microcristallina, saccarina sodica, mannitolo, sorbitolo, aroma di anice, aroma di menta piperita, silice colloidale anidra, amido di mais pregelatinizzato, sodio stearil fumarato e crospovidone.

Descrizione dell'aspetto di Prozac compresse dispersibili e contenuto della confezione
Le compresse sono di colore bianco, di forma allungata, non rivestite e pre-intagliate. Le compresse possono essere divise in due parti uguali. Le compresse sono disponibili in blister da 14, 20, 28, 30, 50, 56, 70 o 100 compresse.È possibile che non tutte le confezioni siano commercializzate.

Fonte Foglietto Illustrativo: AIFA (Agenzia Italiana del Farmaco). Contenuto pubblicato a Gennaio 2016. Le informazioni presenti possono non risultare essere aggiornate.
Per avere accesso alla versione più aggiornata, si consiglia l'accesso al sito web dell'AIFA (Agenzia Italiana del Farmaco). Disclaimer e informazioni utili.
